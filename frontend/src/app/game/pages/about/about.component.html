<div class="about">

  <h1>Jak naše simulace funguje</h1>

  <h2>O těžkostech modelování pandemie</h2>

  <p>
    Jak jste se mohli během posledního roku přesvědčit, předpovídání epidemie je ošemetná disciplína. Ve veřejném
    prostoru jste mohli slyšet předpovědi příliš optimistické i příliš pesimistické. V tuto chvíli již možná většina
    z
    vás nabyla přesvědčení, že epidemie se nedá matematicky postihnout, protože ve hře je moc neznámých.
  </p>

  <p>
    To je pravda jen z části. Skutečně neumíme předpovědět, zda na velkou oslavu přijde jeden asymptomatický
    nakažený a
    způsobí takzvaný „klastr nakažených“ (jedno z těch nových sousloví, která za minulý rok obohatila náš slovník).
    Nevíme ani, jak se rozhodne naše vláda (jako rodič jsem s napětím sledoval, kdy budou zavřeny školy). A v
    neposlední
    řadě nevíme, jak se zachovají naši spoluobčané. Jenže ani situace značné nejistoty neznamená, že nevíme nic. Jak
    úspěšná bude plánovaná dovolená závisí na počasí i na rozhodnutí nás a našich spolucestujících. S úplnou jistotou
    nevíme nic, ale v únoru máme jistě větší pravděpodobnost, že si zalyžujeme než v květnu.
  </p>

  <p>
    A právě „pravděpodobnost“ je klíčové slovo. To je koncept, se kterým umí matematika velmi dobře počítat. Nikdy
    nevíte, jestli vám při hodu mincí padne panna, nebo orel. Ještě těžší je trefit přesné číslo orlů při sto hodech
    mincí. Jenže velmi spolehlivě lze říci, že jich bude „přibližně“ padesát.
  </p>

  <p>
    Podobně matematika nedokáže předpovědět pohyb vozidla řízeného člověkem. Nelze vypočítat zda zítra budu mít
    havárii. To záleží hlavně na mých řidičských schopnostech. Lze ale velmi přesně vypočítat délku mé brzdné dráhy
    při
    určité rychlosti. Lze vypočítat kolik metrů mám na dobrždění, budou-li mé reakce kvůli únavě zpožděny o jedno
    „mrknutí oka“.
  </p>


  <h2>Epidemie jako počítačová hra</h2>

  <p>
    Z důvodů uvedených výše, není možné epidemii přesně předpovědět. Do hry vstupuje jak náhoda, tak lidský faktor.
    Profesionální epidemiologové se tedy musí uchýlit k řeči pravděpodobnosti, statistiky, nejistoty a možných
    scénářů. Pro nezasvěceného, který v této řeči není sběhlý, mohou profesionální předpovědi znít nesrozumitelně,
    nepřesně a s množstvím „vytáček“. Takový pohled by však byl daleko od pravdy.
  </p>

  <p>
    Ač je formální matematická řeč složitá, každý z nás umí s nejistotou a „lidským faktorem“ zacházet. V běžném
    životě není nic přirozenějšího. Věděli jste, že problém zastavení vozidla je popsán diferenciální rovnicí
    druhého řádu? Uměli byste ji vyřešit? Možná ne. A přesto každý řidič umí vozidlo spolehlivě zabrzdit.
    Diferenciální rovnice nerozhoduje, kam se vydáte. Se strohou, matematickou přesností však říká, kolik metrů
    ještě ujedete když naplno šlápnete na brzdu.
  </p>

  <p>
    Naším záměrem je ukázat vám, jak funguje epidemiologický model stejně názorně, jako když zkoušíte řízení vozidla
    na simulátoru. Budete se potýkat s náhodou i s důsledky vlastních rozhodnutí. Tak, jak jste zvyklí ze
    skutečnosti. Ty složité rovnice za vás vypočítá počítač. Možná nakonec zjistíte, že jejich chování chápete
    intuitivně, aniž byste museli znát pokročilou matematiku.
  </p>

  <p>
    Možná namítnete, že simulace není realita. Máte pravdu. Například nemáme přesná data o tom, jak rychle se virus
    šíří v zimě ve srovnání s létem. Pracujeme pouze s odhady. Vaše skutečné auto bude mít také jiné brzdy než
    simulátor. A i různé automobily se od sebe liší. Když se však naučíte jezdit jedním, není těžké se přeučit na
    jiné.
  </p>


  <h2>Epidemiologický model</h2>

  <p>
    K modelování epidemií bývá často používán takzvaný
    <a href="https://portal.matematickabiologie.cz/index.php?pg=analyza-a-modelovani-dynamickych-biologickych-dat--spojite-deterministicke-modely-i--epidemiologicke-modely--epidemiologicke-strukturovane-modely">strukturovaný
      epidemiologický model</a>. Populární je
    <a href="https://portal.matematickabiologie.cz/index.php?pg=analyza-a-modelovani-dynamickych-biologickych-dat--spojite-deterministicke-modely-i--epidemiologicke-modely--epidemiologicke-strukturovane-modely--model-sir">model
      SIR</a>. Písmena SIR v názvu modelu pocházejí z anglického <i>susceptible</i>, <i>infectious</i> a
    <i>resistant</i>, tedy volně přeloženo <i>náchylní</i>, <i>infekční</i> a <i>(dočasně) imunní</i>.
  </p>

  <p>
    V modelu je celá populace rozdělena do tří kategorií (anglicky
    <a href="https://en.wikipedia.org/wiki/Compartmental_models_in_epidemiology">compartments</a>). Každý
    <i>infekční</i>
    přenese infekci na několik jiných lidí (ono známé číslo <i>R</i>). Všichni <i>náchylní</i>, na které byla
    infekce přenesena, se přesunou do kategorie <i>infekční</i>. <i>Infekční</i> a <i>imunní</i> již nemoc znovu
    dostat nemohou. <i>Infekční</i> se po čase vyléčí a stanou se <i>imunní</i>. Rovnicemi vás nebudeme zatěžovat,
    matematické detaily jsou hezky popsány
    <a href="https://portal.matematickabiologie.cz/index.php?pg=analyza-a-modelovani-dynamickych-biologickych-dat--spojite-deterministicke-modely-i--epidemiologicke-modely--epidemiologicke-strukturovane-modely--model-sir">zde</a>.
  </p>

  <p>
    Pro naše potřeby jsme zvolili komplikovanější model. Konkrétně počítáme pouze s dočasnou imunitou vyléčených,
    podobně jako
    <a href="https://portal.matematickabiologie.cz/index.php?pg=analyza-a-modelovani-dynamickych-biologickych-dat--spojite-deterministicke-modely-i--epidemiologicke-modely--epidemiologicke-strukturovane-modely--model-sirs">model
    SIRS</a>. Písmeno S na konci názvu modelu znamená, že <i>imunní</i> (R) se stávají opět <i>náchylní</i> (S),
    jak znázorňuje následující diagram:
  </p>
  <div class="figure">
    <img src="assets/images/about/SIR.svg" height="32rem" alt="SIR model">
  </div>

  <p>
    Dále jsme v modelu zohlednili fakt, že po vystavení viru následuje inkubační doba, během které ještě nakažený
    není infekční. K tomu jsme použili kategorii <i>nakažení</i> (E z anglického <i>exposed</i>), podobně jako
    standardní
    <a href="https://portal.matematickabiologie.cz/index.php?pg=analyza-a-modelovani-dynamickych-biologickych-dat--spojite-deterministicke-modely-i--epidemiologicke-modely--epidemiologicke-strukturovane-modely--dalsi-epidemiologicke-modely">model
    SEIR</a>. Existence kategorie <i>nakažení</i> zvětšuje „setrvačnost“ modelu. I když se vám podaří šíření
    nákazy výrazně zbrzdit, stále vám dobíhají případy nakažených z dřívějška. Diagram se tedy rozšíří na:
  </p>
  <div class="figure">
    <img src="assets/images/about/SEIR.svg" height="32rem" alt="SEIR model">
  </div>

  <p>
    Základ našeho modelu bychom tedy konzistentně se zavedenou terminologií mohli nazvat SEIRS. Ve hře je však
    potřeba počítat další statistiky jako počet aktivních případů, počet hospitalizovaných a smutnou statistiku
    mrtvých. Úplný diagram našeho modelu pak vypadá takto:
  </p>
  <div class="figure">
    <img src="assets/images/about/model.svg" height="64rem" alt="diagram modelu">
  </div>


  <h3>Model odhalených infekcí</h3>

  <p>
    V modelu také zohledňujeme, že ne všechny infekce jsou odhaleny v oficiálních statistikách. Jednalo se o poměrně
    žhavé téma veřejné diskuse. Od odhadu skutečného počtu nakažených se totiž odvíjí odhad smrtnosti nemoci
    covid-19. Ke dni 19.1. 2021 je v Česku podle oficiálních statistik vedeno 909 131 nakažených a 14 820 mrtvých.
    Prostým podílem těchto čísel dostaneme smrtnost 1.6 %. Toto čislo nezohledňuje nakažené, kteří zemřou v
    budoucnosti (např. při počítaném zpoždění úmrtí proti detekci nákazy 14 dní se takto počítaná smrtnost zvýší na
    1.9 %). Ve skutečnosti však nakažených mohlo být až
    <a href="https://denikn.cz/471276/jaky-je-skutecny-rozsah-nakazy-sledujme-pocet-umrti-epidemie-se-zvrtla-uz-v-srpnu-upozornuji-vedci/">čtyřikrát
    více</a> než je započítáno do oficiálních statistik. Skutečná smrtnost nemoci ze všech nakažených byla tedy
    výrazně nižší. V našem modelu počítáme se smrtností 0.5 % a podílem odhalených infekcí 25 %. To je spíše na
    dolní hranici
    <a href="https://www.who.int/news-room/commentaries/detail/estimating-mortality-from-covid-19">odhadů
    Světové zdravotnické organizace</a>.
  </p>


  <h3>Implementace SEIRS modelu</h3>

  <p>
    V našem modelu jsme se rozhodli používat spíše optimistické odhady parametrů nemoci. Nechceme být obviňováni ze
    „strašení“ a hra je poměrně obtížná i takto.
  </p>

  <p>
    Matematicky bývají epidemiologické modely formulovány pomocí soustavy diferenciálních rovnic
    (viz. např dříve citovaný
    <a href="https://portal.matematickabiologie.cz/index.php?pg=analyza-a-modelovani-dynamickych-biologickych-dat--spojite-deterministicke-modely-i--epidemiologicke-modely--epidemiologicke-strukturovane-modely--model-sir">model
    SIR</a>). My jsme pro zjednodušení nahradili diferenciální rovnice
    <a href="https://cs.wikipedia.org/wiki/Diferen%C4%8Dn%C3%AD_rovnice">diferenčními</a>, kde každý člen
    posloupnosti zachycuje jeden den. Takový model se
    <a href="https://cran.r-project.org/web/packages/odin/vignettes/discrete.html">nazývá diskrétní SIR
    model</a>.
  </p>

  <h3>Výpočet nových nakažených</h3>
  <p>
    Pro výpočet nově nakažených předpokládáme, že každý <i>infekční</i> (I) nakazí po dobu infekčnosti (značené
    písmenem <i>d<sub>I</sub></i>) R dalších lidí (o výpočtu <i>reprodukčního čísla</i> R si napíšeme později). Za jeden
    den tedy všichni <i>infekční</i> přenesou infekci na <i>R * I / d<sub>I</sub></i> dalších lidí. Musíme však
    zohlednit, že z lidí, na které je nákaza přenesena, se nově nakazí pouze <i>náchylní</i> (S). Podíl
    <i>náchylných</i> je
    v celkové populaci <i>P</i> dán poměrem <i>S / P</i>. Tím se dostáváme k vzorci pro počet nových nakažených<br>
    <i>𝛥 E = R * I / d<sub>I</sub> * S / P + hranice</i>,<br>
    kde<i> hranice</i> je počet nákaz z důvodu přeshraničního styku.
  </p>

  <p>
    Tento vzorec je nejsložitější vzorec, který v tomto textu uvidíte a jedná se o jádro našeho modelu. V simulaci
    ještě počet nově nakažených násobíme náhodnou veličinou z
    <a href="https://cs.wikipedia.org/wiki/Logaritmicko-norm%C3%A1ln%C3%AD_rozd%C4%9Blen%C3%AD">logaritmicko-normálního
    rozdělení</a> pro zachycení prvku náhody v šíření epidemie.
  </p>

  <p>
    Počet nakažených přes hranice jsme kalibrovali podle
    <a href="https://denikn.cz/471276/jaky-je-skutecny-rozsah-nakazy-sledujme-pocet-umrti-epidemie-se-zvrtla-uz-v-srpnu-upozornuji-vedci/">odhadované
    velikosti první vlny</a> (první nákazy přišly přes hranice) jako 70 nakažených za den (tedy necelých 20
    odhalených případů za den). Česká republika nemůže hranice uzavřít zcela neprodyšně, i při zavřených hranicích
    přibude v naší hře 10 nakažených za den (což je 2.5 odhaleného případu za den).
  </p>

  <h3>Délka nemoci a nakažlivosti</h3>

  <p>
    Délka nákazy, předtím než se <i>nakažený</i> (E) stane <i>infekčním</i> (I), je modelována pomocí exponenciální
    distribuce se střední hodnotou přibližně 6 dní a mediánem 4 dny. To je o den méně než inkubační doba uváděná na
    <a href="https://cs.wikipedia.org/wiki/Covid-19#Inkuba%C4%8Dn%C3%AD_doba">české wikipedii</a>. Předpokládáme
    totiž, že nakažený může virus šířit ještě před vypuknutím příznaků.
  </p>

  <p>
    Dobu infekčnosti předpokládáme čtyři dny. Ač je maximální doba nakažlivosti delší, ke většině nakažení dochází
    krátce před a krátce po nástupu příznaků. Čas od nákazy po zanesení do oficiálních statistik jsou v naší
    simulaci velmi optimistické dva dny.
  </p>

  <p>
    Po čtyřech dnech se většina nakažených začne zotavovat (v diagramu <i>zotavují se</i>), část nakažených má ale horší
    průběh a přejde do stavu hospitalizovaní.
  </p>


  <h3>Model reinfekcí</h3>

  <p>
    V současné době nemáme dobrá data k
    <a href="https://en.wikipedia.org/wiki/Severe_acute_respiratory_syndrome_coronavirus_2#Reinfection">problematice
    reinfekcí</a>. I když jsou zatím opakované infekce covidem-19 spíše vzácné, soudě podle jiných druhů koronavirů
    (například těch způsobující běžné nachlazení) je
    <a href="https://www.technologyreview.com/2020/04/27/1000569/how-long-are-people-immune-to-covid-19/">možné
    předpokládat</a>, že imunita není trvalá. V naší hře jsme zvolili pro ztrátu imunity exponenciální rozdělení
    se střední délkou imunity jeden rok.
  </p>


  <h3>Model hospitalizací</h3>

  <p>
    Pro účely modelu jsme se rozhodli použít zjednodušení, že všechny oběti nemoci jsou před smrtí hospitalizovány.
    Délku hospitalizace zemřelých jsme nastavili na 7 dní a průměrnou délku hospitalizace přeživších na 21 dní.
    Délka průměrné hospitalizace je kalibrována spíše na těžké případy tak, podle statistik uváděných v prezentaci
    <a href="https://koronavirus.mzcr.cz/wp-content/uploads/2020/06/Prezentace-Syst%C3%A9m-akutn%C3%AD-l%C5%AF%C5%BEkov%C3%A9-p%C3%A9%C4%8De-v-kontextu-aktu%C3%A1ln%C3%AD-situace-n%C3%A1kazy-COVID-19-v-%C4%8CR.pdf">Ministerstva
      zdravotnictví ČR</a>. Pro náš model je však důležitý počet dní hospitalizace připadající na jednu odhalenou
    nákazu &ndash; asi 0.6 dne pro přeživší.
  </p>

  <p>
    V naší modelové České republice jsme celkovou kapacitu nemocnic nastavili na
    <a href="https://cs.wikipedia.org/wiki/Pandemie_covidu-19_v_%C4%8Cesku#L%C5%AF%C5%BEkov%C3%A9_kapacity_nemocnic">optimistických</a>
    25 tisíc lůžek z toho 9 tisíc lůžek volných pro pacienty s covidem. Cenu jednoho dne hospitalizace lehkého a
    středního průběhu nemoci odhadujeme na 5 tisíc Kč, cenu jednoho dne hospitalizace těžkého průběhu odhadujeme na
    60 tisíc Kč. Vzhledem k podílu těžkých případů na celkovém počtu dní hospitalizace asi 17.2 %, jsme průměrnou
    cenu hospitalizace nastavili 14,5 tisíc Kč na den.
  </p>

  <p>
    Při překročení kapacity nemocnic počítáme dvojnásobnou smrtnost nemoci. Skutečností je spíše postupná degradace
    zdravotní péče, která začíná již před oficiálním dosažením její kapacity. Tento jednoduchý koeficient jsme
    zvolili pro názornost. Jsme přesvědčeni, že i několikatýdenní přepínání zdravotnického personálu je zcela
    neudržitelné.
  </p>


  <h3>Model reprodukčního čísla</h3>

  <p>
    Reprodukční číslo modelujeme na základě článku
    <a href="https://science.sciencemag.org/content/early/2020/12/15/science.abd9338">Inferring the effectiveness
    of government interventions against COVID-19 v časopise Science</a> (spoluautorem je též český vědec Jan Kulveit
    z FHI, University of Oxford). Pro naše účely jsme použili střední hodnoty (v log škále) efektivity opatření z
    článku:
  </p>

  <ul>
    <li>
      Omezení setkání (jedná se zejména kulturní či sportovní akce a různé oslavy)
      <ul>
        <li>Nad 1 000 osob: 23 %</li>
        <li>Nad 100 osob: 34 %</li>
        <li>Nad 10 osob: 42 %</li>
      </ul>
    </li>

    <li>
      Omezení služeb
      <ul>
        <li>
          Rizikových (zahrnuje restaurace, bary, tělocvičny a podobné služby, kde je vysoké riziko přenosu): 18 %
        </li>
        <li>
          Všech s výjimkou nezbytných (uzavření všech obchodů a služeb, s výjimkou nezbytných jako prodej potravin,
          paliv,
          apod.): 27 %
        </li>
      </ul>
    </li>


    <li>
      Přesun výuky na distanční. Není možné rozlišit efekt uzavření vysokých škol od základních a středních. Proto
      jsme efekt rozdělili na půl (v logaritmické škále)
      <ul>
        <li>Uzavření vysokých škol: 17 %</li>
        <li>Uzavření všech škol: 38 %</li>
      </ul>
    </li>

    <li>
      Efekt zákazu vycházení (jako další zpřísnění ke všem ostatním opatřením): 13%
    </li>
  </ul>

  <p>
    V článku nebyl odhadován efekt nošení roušek &ndash; toto levné opatření bylo ve zkoumaných zemích přijato po většinu
    trvání pandemie. V naší hře nemá nošení masek žádné nevýhody. Pokud se však toto opatření přeci jen rozhodnete
    nezapnout, zvýší se vaše reprodukční číslo o velmi konzervativních 14 % podle odhadu efektivity roušek ze
    starší <a href="https://www.thelancet.com/article/S0140-6736(20)31142-9/fulltext">meta-studie publikované v
    časopise Lancet</a>.
  </p>

  <p>
    Náš model počítá také se sezónními efekty. Efekt na reprodukční číslo v logaritmické škále je kosinus s maximem v
    polovině ledna. Sezónnost nákazy je ve hře poměrně velká, multiplikátor se pohybuje od 1/1.34 (v létě) do 1.34
    (v zimě). Je velmi důležité plánovat budoucí změny v rychlosti šíření nákazy. Hra vás na změny ročních období upozorní,
    změny reprodukčního čísla jsou však pozvolné.
  </p>

  <p>
    V neposlední řadě náš model zahrnuje efekt trasování. Podobně jako u smrtnosti při přetížení nemocnic jsme
    zvolili názorný model. Při počtu nových nákaz pod tisíc případů za den počítáme trasovací bonus na reprodukční
    číslo 10 %.
  </p>

  <p>
    Zavedení všech opatření proběhne s poločasem 3.5 dne.
  </p>


  <h2>Společnost, opatření a ekonomika</h2>

  <p>
    Základní modely šíření pandemie dokážeme popsat matematicky poměrně dobře. A pak jsou zde komplexnější jevy,
    které mají klíčové dopady na náš život. Typicky to, jak efektivní je státní aparát, jak rychle dokáže zavádět
    opatření nebo jak jsou tato opatření dodržována jsou klíčové faktory zvládání pandemie. V průběhu přípravy hry
    jsme testovali řadu konceptů, které by nějak realisticky odrážely tyto faktory. Omezenou kapacitu státu zavádět
    opatření. Opatření, která se ne vždy povedlo zavést. Klesající dodržování opatření spolu se snižující se
    spokojeností s Vaší vládou. Rozhodli jsme se nakonec raději pro jednoduchý designový princip: vždy zvolit
    optimistickou variantu, která hráči řízení pandemie usnadňuje.
  </p>

  <p>
    Opatření se tak zavádí plus minus tři dny a vždy bezchybně, nikdy nemůže dojít k zmatkům v pravidlech. Lidé
    opatření vesměs dodržují, trasování, dokud je naplněna kapacita, funguje. Opozice je konstruktivní, snahy vlády
    neblokuje a dokonce hráči ve chvíli velké nouze lehce pomůže zpomalit šíření viru. Obzvláště usnadněné jsou
    detekce nakažených: ukazujeme otestované rychle, bez falešně pozitivních a s minimálním zpožděním, stejně tak
    nelze vyčerpat testovací kapacitu &ndash; i sto tisíc nakažených denně otestujete. Tento zjednodušující pohled je z
    našeho pohledu nejférovější možný.
  </p>

  <p>
    V rámci simulace jsme potřebovali vyřešit i dvě další veličiny. Klíčovým herním prvkem, který v realitě
    samozřejmě není možné nijak snadno den po dni měřit je „společenská stabilita“. Ta vychází ze stále přítomného
    konfliktu každého zvládání pandemie &ndash; příliš dlouhá opatření jsou neudržitelná nejen finančně, ale pro
    obyvatelstvo naší modelové deseti milionové země ve střední Evropě není ani přijatelné vyhlásit na rok a kus,
    který hra trvá, naprostý zákaz vycházení. Zároveň si ale každý přeje, aby se pandemie (nějak) zvládla a příliš
    mnoho mrtvých také vyvolává silnou negativní odezvu ve společnosti. Pokud by tyto nespokojenosti dosáhly v
    modelové demokracii našeho ukázkového státu krizových hodnot, bude to znamenat výměnu vlády a tedy předčasný
    konec simulace.
  </p>

  <p>
    Tyto problémy pro nás shrnuje číslo Společenské stability. Jedná se o čistý konstrukt, umělou škálu od sta do
    nuly. Stabilita klesá při příliš dlouho zavedených opatřeních či příliš vysokých počtech mrtvých, dobré zprávy a
    delší období bez opatření společnost uklidňují. Ve skutečném světě samozřejmě není možné nijak přesně měřit nic
    takového, můžeme jenom usuzovat z vedlejších zdrojů, preferencí, množství protistátních akcí či slabosti
    aparátu, ale pro účely hry potřebujeme předvídatelný systém, který reflektuje volby hráče a v mezích možného
    simuluje nálady středoevropské společnosti.
  </p>


  <h1>Jak jsme počítali náklady protiepidemiologických opatření?</h1>

  <p>
    Předně je třeba říct, jaký je smysl ekonomického modelu ve hře. Jakékoliv vyčíslování a přenos nákladů z reality
    do extrémně zjednodušeného modelu hry je velmi náročné a naší ambicí nebylo vytvořit systém, který můžeme 1:1
    vzít a prohlásit za přesný. Model nezachytí asymetrické oslabení či posílení různých částí trhu (kde vesměs
    chudší chudnou víc a velké firmy mají větší možnosti se přizpůsobit a čerpat pomoc). Model zachytí, že nyní
    vyplácená kompenzace, o které rozhodl hráč, utratí nějaké peníze, ale už nezachytí, že díky jejímu vyplacení
    stát v budoucnu dost možná ušetří na podpoře v nezaměstnanosti. Model se také průmyslu dotýká jen
    zprostředkovaně &ndash; naše opatření se na něj cíleně nezaměřují. Pomíjíme i efekty, které považujeme za zjevné:
    například, že má smysl ekonomicky motivovat lidi chodit na testy a izolovat se, aby se snížil počet přenosů. K
    řadě efektů ale buď nemáme dostatečně pevné zdroje nebo místo v našem jednoduchém herním modelu. Celý ekonomický
    model tak bereme jako nejživější část modelu, kterou budeme rádi postupně aktualizovat a kde si stojíme za
    poměry mezi náklady jednotlivých opatření (intenzivní zákaz vycházení má výrazně větší náklady než zavření
    vysokých škol), ale bereme plně na vědomí, že jejich nacenění v absolutních číslech je možné určit i jinak a
    rádi přijmeme návrhy na změny.
  </p>

  <p>
    Základním datovým zdrojem byla sektorová databáze Eurostatu NAMA_10_A64. Z této databáze jsme použili data pro ČR
    za rok 2019, které jsme následně upravili o očekávaný růst v roce 2020 (5 %: 3 % inflace + 2 % reálný růst). Pro
    každé opatření ve hře jsme definovali sektory v ekonomice, které budou zasaženy a jejich míru zasažení (v
    procentech).
  </p>

  <p>
    Konkrétně:
  </p>
  <ul>
    <li>
      <strong>Zavření hranic: </strong>Sektor ubytování a pohostinství přispívá do ekonomiky odhadem 344 mil. Kč
      denně. Zavření hranic omezí provoz tohoto sektoru o 30 %, náklady tedy budou 103 mil. Kč za den. Dalších 36
      mil. Kč za den tvoří ztráty kvůli sektoru cestovních agentur. Dále dojde z důvodu „přelévacích efektů“
      (dodavatelské řetězce, pokles poptávky..) k poklesu výkonu průmyslu o 6 %. Celkem půjde o 389 mil. Kč denně.
    </li>

    <li>
      <strong>Omezení hromadných akcí:</strong> Sektor umění a rekreace by v roce 2020 přispěl k hrubému domácímu
      produktu odhadem 117 mil. Kč denně. Zákaz hromadných akcí postihne tento sektor ze 100 %, a dále povede k
      poklesu výkonu průmyslu o 3 %. Částečně zákazy (akce nad 1000 a 100 lidí) mají proporční efekt.
    </li>
    <li>
      <strong>Zavření rizikových služeb:</strong> Sektor ubytování a pohostinství přispívá do ekonomiky odhadem 344
      mil. Kč denně. Zavření rizikových služeb omezí provoz těchto služeb o 70 %, náklady na jeden den tedy budou 241
      mil. Kč za den. Dalších 51,9 milionů Kč tvoří ztráty kvůli zavření sportovišť a 250 milionů Kč kvůli omezení
      průmyslu o 6 %. Celkem tedy 0,54 miliardy Kč.
    </li>
    <li>
      <strong>Zavření všech služeb kromě základních potřeb:</strong> Maloobchod (včetně potravin) přispívá do
      ekonomiky odhadem 708 mil. Kč denně. Zavření "non-essential" maloobchodu bude stát 70 % z této částky, tedy 495
      mil. Kč. Dalších 114 mil. Kč denně bude stát zavření oprav a jiných služeb, jako například kadeřnictví a 375
      milionů Kč omezení průmyslu o 9 %. Celkem tedy 984 milionů Kč.
    </li>
    <li>
      Zdrojová tabulka těchto výpočtů je k nahlédnutí
      <a href="https://drive.google.com/file/d/1zM_M3uRjowznnxVlH5pHdoacrnIoujdf/view?usp=sharing">zde</a>
    </li>
  </ul>


  <p>
    <strong>Další opatření, na něž jsme použili data z jiných zdrojů:</strong>
  </p>
  <ul>
    <li><strong>Zákaz vycházení:</strong> Zákaz vycházení nelze brát jen jako součet jednotlivých dílčích opatření,
      jelikož se dotýká celé ekonomiky. Na základě analýz <a
              href="http://www.koronerv-20.cz/2020/11/koronerv-20-rozpracoval-modely-moznych-opatreni-a-dopadu-pandemie-covid-19-s-navrhem-oslovi-vladu-ministra-blatneho-a-dalsi-experty/">KoroNERV-20</a>,
      jsme zvolili konzervativní odhad jednoho dne lockdownu 3,5 miliardy Kč (tato částka v sobě obsahuje i
      všechna výše zmíněná dílčí opatření, která se tedy nesčítají).
    </li>
  <li>
    <strong>Zavření škol: </strong>Na ošetřovné vydala vláda při jarním uzavření škol asi 7,06 miliardy Kč. Školy
    byly zavřené od 11. března až do konce června. Náklady jsou proto 64 milionů Kč na den.
  </li>
    <li>
      <strong>Pravidlo 3R:</strong> V reálném světě samozřejmě přineslo řadu změn, ale vesměs se projevily jako jeden
      fixní náklad (úpravy interiéru) či k nim nemáme dostatečně hodnověrné zdroje, aby to ospravedlnilo denní náklad
      v pro hru relevantním měřítku.
    </li>
    <li>
      <strong>Hospitalizace</strong>: při stanovení ceny hospitalizace jsme postupovali podle
      <a href="https://www.zakonyprolidi.cz/cs/2020-305">příslušné úhradové vyhlášky</a>.
      Jeden den hospitalizace lehkého a středního případu stojí v hře 5 000 Kč, jeden den hospitalizace těžkého
      případu stojí 60 000 Kč.
    </li>
    <li>
      <strong>Kompenzace</strong>: Návrh hry rovnou počítá s jistými základními kompenzacemi vždy, když zapnete
      opatření. Navíc je zde ale možnost zapnout „extra opatření“. Ty jsou velmi štědrým příspěvkem do ekonomiky,
      kterým může hráč vyrovnávat problémy se stabilitou. Tyto speciální kompenzace jsou cíleně velmi štědré a určené
      spíše ke krátkodobému nasazení. Je zde třeba přiznat, že jejich hodnotu jsme z větší míry určili arbitrárně -
      programy vypsané v reálném Česku často nedosahují k plánovaným příjemcům či nejsou vůbec čerpány. Inspirovali
      jsme se součtem cen kompenzací plánovaných skrz naskrz ve hře prezentovanými sektory a následně přičtením celé
      německé <a href="https://ec.europa.eu/commission/presscorner/detail/cs/IP_20_2180">„zastřešující“</a> kompenzace.
    </li>
  </ul>

  <cvd-button cvdNavigateBack>
    <cvd-icon>undo</cvd-icon>
    Zpět
  </cvd-button>
</div>
